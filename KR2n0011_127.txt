# -*- mode: mandoku-view; -*-
#+TITLE: 經義考
#+DATE: 2015-08-24 22:54:00.793155
#+PROPERTY: ID KR2n0011
#+PROPERTY: BASEEDITION WYG    
#+PROPERTY: JUAN 卷一百二十七
<pb:KR2n0011_WYG_127-1a>¶
欽定四庫全書¶
　經義考卷一百二十七¶
　　　　　　　　　　翰林院檢討朱彞尊撰¶
　　　周禮(八/)¶
韓氏(邦竒/)魏氏(挍/)周禮義疏¶
　　　未見¶
　沈懋孝序曰周禮義疏者苑洛韓先生莊渠魏先生¶
　所手定駕部郎韓君凝甫得其槀挍而傳焉叙之曰¶
<pb:KR2n0011_WYG_127-1b>¶
　周禮之傳舊矣是之者以為周之書疑之者以為漢¶
　氏之書有缺者補者刪正者疏其義而發之者亦各¶
　一家之説耳如欲用之宜何從請衷以孔子之論孔¶
　子告魯公曰文武之政布在方策夫方策者非周禮¶
　而何又曰吾學周禮今用之灼然有此書矣如有用¶
　我我其東周夢寐如將見之當時與門人雅言有不¶
　先執此者乎故其孫伋稱經禮曲禮三千三百者非¶
　周之禮又何稱焉後之儒者不遡其源乃欲取古遺¶
<pb:KR2n0011_WYG_127-2a>¶
　事施設方今竊嘗深思而微哂之夫周公兼三王者¶
　也公去禹湯未逺也文武是其父兄家法也以公才¶
　敏猶有行之不合思以繼日坐以待旦况欲追述周¶
　禮於三數千年之前求其一一必合而必行之可謂¶
　不達於論矣孔子曰樂則韶舞此不用周樂明矣郁¶
　郁文哉取一冕而可焉此不純用周禮矣故能知周¶
　公孔子之微意者必有待於凖今酌古之才因時設¶
　教而後可也¶
<pb:KR2n0011_WYG_127-2b>¶
楊民(慎/)周官音詁¶
　　一卷¶
　　　存¶
　慎自序曰周禮凟亂不經之書也前人論之詳矣其¶
　中多竒字古音葢劉歆受學於揚雄其訓纂之遺有¶
　在於是者存而論之固可以補天禄挍文之缺為召¶
　陵公乘之裨矣其書不用於科舉不列於學官幸未¶
　經學究金根之謬改麻沙俗字之訛刋亦古典之巋¶
<pb:KR2n0011_WYG_127-3a>¶
　然靈光也顧未有表出之者亦學山一簣之虧乎乃¶
　手録之為周官音詁一篇¶
余氏(本/)周禮考誤¶
　　　未見¶
馬氏(理/)周禮注解¶
　　　未見¶
舒氏(芬/)周禮定本¶
　　十三卷¶
<pb:KR2n0011_WYG_127-3b>¶
　　　存¶
　芬自序曰夫周禮者周公監夏商之禮而損益之郁¶
　郁乎其文也仲尼曰吾說夏禮杞不足徵也吾説殷¶
　禮宋不足徵也吾學周禮今用之吾從周葢善之也¶
　又曰甚矣吾衰也久矣吾不復夢見周公葢善其制¶
　作而思見其人也東漢而下是書與儀禮戴記並行¶
　宋興大儒輩作表章遺經於此蓋闕如也予自弱冠¶
　即好是書迄今班白懼魄氣衰而誦記之不逮也乃¶
<pb:KR2n0011_WYG_127-4a>¶
　隨所窺測作為五官叙辨五卷六官圖釋一卷剔偽¶
　一卷既乃録成正經重加挍訂其有逸於他書者取¶
　而附之錯於他官者編而正之仍分六卷總之十有¶
　三卷題曰周禮定本庶㡬奉以周旋不負習學之初¶
　心也若夫進講經筵請立學官以傳弟子則斯文之¶
　興厥有㑹也¶
季氏(本/)讀禮疑圖¶
　　六卷¶
<pb:KR2n0011_WYG_127-4b>¶
　　　存¶
　本自序曰孟子曰有布縷之征粟米之征力役之征¶
　君子用其一緩其二三者之外别無征焉周禮之征¶
　則不止此蓋其書成於戰國之士中間多襍邪世之¶
　制迂儒之談而非由大本以行達道者也當漢武時¶
　其書始出衆儒共排其非至林孝存則曰末世凟亂¶
　不驗之書何休則曰六國陰謀之書惟劉歆鄭𤣥以¶
　為周公致太平之迹而朱子深信之亦以為周公遺¶
<pb:KR2n0011_WYG_127-5a>¶
　典又以為聖人所作必不曾差又謂周禮一書亦是¶
　起草未曽得行又謂周公晚年作此小處或未及改¶
　則以周禮為未定之書也孔子刪述六經以正人心¶
　豈其存未定之禮以惑世乎知周禮之不可通而强¶
　以一説通之亦近於遁辭矣子故即平日之所疑者¶
　為圖旁引以辨證之而一以孟子為主書凡六卷其¶
　前三卷疑圖具在見禮意焉其後三卷則上叙孟子¶
　之言以明本原下評歴代之事以備參攷云¶
<pb:KR2n0011_WYG_127-5b>¶
陳氏(深/)周禮訓雋¶
　　十卷¶
　　　存¶
周禮訓注¶
　　十八卷¶
　　　存¶
　黄虞稷曰深字子淵長興人嘉靖乙酉舉人任雷州¶
　府推官¶
<pb:KR2n0011_WYG_127-6a>¶
　深自序曰荀卿有言欲觀聖王之迹則於粲然者矣¶
　後王是也舎後王而道上古是猶舎已之君而事人¶
　之君也及觀孔子之告子張殷因於夏禮所損益可¶
　知也周因於殷禮所損益可知也其或繼周者雖百¶
　世可知也乃知荀卿之言孔子之意也且夫道莫盛¶
　於五帝五帝莫盛於唐虞夫子乃近取諸夏殷而損¶
　益之不視唐虞而視夏殷者以見聞為師也夫髙曽¶
　之事杳而難尋以宗父為之語則子弟不期而自喻¶
<pb:KR2n0011_WYG_127-6b>¶
　故髙曽之事宗父能道之唐虞者髙曾也而夏殷宗¶
　父也舉唐虞則失夏殷舉夏殷則見唐虞矣故夏殷¶
　者吾之前行也周禮周公監夏殷而作也凡其所因¶
　所損益以治民臨諸侯者皆夏殷之遺典也自周公¶
　六百餘年至孔子而周禮猶在魯也孔子乃稱曰我¶
　欲觀夏道是故之杞而不足徵也我欲觀殷道是故¶
　之宋而不足徵也當是時夏殷之禮已不可考而夫¶
　子欲從周矣不從夏殷而從周者孔子所以法後王¶
<pb:KR2n0011_WYG_127-7a>¶
　也夏殷之禮備於周從周所以從夏殷也春秋孔子¶
　從周而作也凡其所因所損益以繩當世之諸侯者¶
　皆周公之遺典也禹合塗山玉帛萬國及湯之黜夏¶
　而諸侯歸商者三千禹之諸侯已失其十九周葢千¶
　八百國而㑹孟津者止於八百湯之諸侯又失其半¶
　及春秋而冠帶之國僅十有二未幾而合為七國卒¶
　併於秦而周之諸侯盡失矣所失者豈獨其諸侯併¶
　與其治諸侯之法而失之周亡而禮亦亡即周公仲¶
<pb:KR2n0011_WYG_127-7b>¶
　尼復起不能使之返也豈聖人作禮不知其禍之至¶
　此與奚而不知也執今之法以御今之人聖人固曰¶
　如是而宜於治斯已矣固不為後世慮變而為後王¶
　制變也事未形而意之勢未極而先之聖人弗為也¶
　周之天下可謂極治矣以有周禮也周禮周之聖人¶
　作也以周之禮治周之天下故其書名曰周禮而非¶
　世世之禮也有王者起而損益之何世而不周之治¶
　乎故孔子曰雖百世可知也今去周公二千五百年¶
<pb:KR2n0011_WYG_127-8a>¶
　而周官之遺意未嘗不存乎歴世相沿之内循而舉¶
　之有餘師矣今之視周禮猶周之視唐虞也世遠而¶
　莫稽義深而難竟一不當則弊隨之其所因其所損¶
　益當自宗父而得之矣乃有儒者之言曰不封建不¶
　井田不肉刑終不足以治天下嗚呼此如鍥舟而求¶
　劍舟已行矣而劍不可得也¶
唐氏(樞/)周禮因論¶
　　一卷¶
<pb:KR2n0011_WYG_127-8b>¶
　　　存¶
羅氏(洪先/)周禮疑¶
　　一卷¶
　　　存¶
王氏(樵/)周官私録¶
　　　未見¶
王氏(圻/)續定周禮全經集注¶
　　十四卷¶
<pb:KR2n0011_WYG_127-9a>¶
　　　存¶
　黄虞稷曰因柯尚遷之書而重為更定凡五官所載¶
　有關於工者四十有二則擷而彚之為冬官以考工¶
　記三十一條附於冬官之後楊鶴許樂善錢龍錫為¶
　之序¶
　圻自序曰冬官雜見五官之説所從来逺矣自臨川¶
　俞夀翁永嘉王次㸃倡之而呉公澄丘公葵何公喬¶
　新柯公尚遷各以己意考司空職事雜在他官者裒¶
<pb:KR2n0011_WYG_127-9b>¶
　而歸之冬官似亦詳矣惜其更張太過决擇未精如¶
　改五物為五典并二世婦二環人為一目司士司禄¶
　實古夏官專職而移屬天官諸如此類十有二三而¶
　司徒一官幾成缺典余為此懼復就諸家所去取重¶
　加訂正官序悉依注疏章句仍本聖經其五官所載¶
　斷斷乎有關邦土者四十有二則擷而彚之為冬官¶
　上卷而考工記三十一條又皆造作營繕所係仍附¶
　於冬官之後列為下卷庶幾可稱六典全書至於經¶
<pb:KR2n0011_WYG_127-10a>¶
　文之下系以注釋則又全宗鄭賈而歴代諸儒論説¶
　各以類附不敢慿臆見而淆聖經也迨明設官分職¶
　多與周官脗合乃采瓊山丘氏所條奏者互見篇末¶
　俾後之用禮者得有所稽據而取則焉即孔子從周¶
　之遺意也弱水楊公奉命来按兩浙偶閱是編謂足¶
　以信今而傳後因屬有司付之制劂氏不惟圻補葺¶
　微勞藉以表見而俞王丘何諸君子刪定之功亦不¶
　致湮没無聞一何幸哉¶
<pb:KR2n0011_WYG_127-10b>¶
何氏(廷矩/)禮意大全¶
　　三卷¶
　　　未見¶
存羊録¶
　　十卷¶
　　　未見¶
　黄虞稷曰廷矩字時振番禺諸生陳公甫弟子二書¶
　皆本之周禮¶
<pb:KR2n0011_WYG_127-11a>¶
李氏如(玉/)周禮㑹注¶
　　十五卷¶
　　　存¶
　黄虞稷曰如玉同安縣儒士嘉靖八年遣其子詣闕¶
　進書詔有司以禮奬之給冠帶¶
柯氏(尚/)遷周禮全經釋原¶
　　十四卷(内源流叙論一/卷通論一卷)¶
　　　存¶
<pb:KR2n0011_WYG_127-11b>¶
　尚遷自序曰周禮晦蝕於戰國毁棄於秦漸出於漢¶
　惟存五官而補以考工記劉歆傳之杜子春訓之鄭¶
　衆鄭𤣥更相發明聖王之制復見於後世而卒不明¶
　不行者何哉其不明也簡札淆亂司空錯於他官未¶
　之分也封建鄉遂井田格於悖説未之正也其不行¶
　也心與政離既荒其原不明不行固其所也况於假¶
　而用者王莽誤而用之者安石乎漢唐之儒固有以¶
　為戰國陰謀之書又有以為漢儒附㑹之説則又均¶
<pb:KR2n0011_WYG_127-12a>¶
　為不明而果於非聖矣獨程朱大儒洞識聖心之淵¶
　微斷之以為周公遺典而明道横渠又决欲行之以¶
　復三代有志不就故微辭奥義未及論著君子惜焉¶
　夫冬官未嘗亡也何必購以千金又何為補以考工¶
　記宋俞廷椿氏始謂冬官不亡散於五官之中作復¶
　古編以伸其説永嘉王氏臨川呉氏清源丘氏椒丘¶
　何氏咸宗之各於五官之中襍取諸職以補冬官人¶
　持所見各自為編則周禮雖存紛紜舛錯㡬不可讀¶
<pb:KR2n0011_WYG_127-12b>¶
　矣今觀遂人以下地官之半實冬官也不知何人次¶
　於掌節之後而大司空之職舉而雜於大司徒之中¶
　遂起千古不决之疑無乃戰國諸侯之所亂乎遷不¶
　自度乃分遂人以下為冬官而証其序官之同乎六¶
　十取地官土地之事為大司空之職則冬官復矣又¶
　以鄉遂大夫以下皆無府史胥徒而知其在民之官¶
　大端既明則封建井田與夫賢能征税之屬俱可類¶
　見矣乃敢集諸儒之訓以釋之發鄙見以原之庶㡬¶
<pb:KR2n0011_WYG_127-13a>¶
　聖人作經以開萬世太平者為不亡矣哉嘉靖乙巳¶
　二月　又曰周禮是周公之遺典也古今相傳漢本¶
　猶在不敢移易至臨川俞廷椿氏以為冬官未嘗亡¶
　實雜出於五官之中於是取四十九官以補冬官之¶
　闕又分大司徒之半以為大司空之職著復古編以¶
　伸其說嘉熈間永嘉王次㸃又作周禮訂義以補俞¶
　氏之遺至元泰定間清源丘吉甫又以序官置各職¶
　之首大加更定名以全書而臨川呉氏又於大司徒¶
<pb:KR2n0011_WYG_127-13b>¶
　補孟子五典於十二教之上并去序官之文始以遂¶
　人入司空至本朝椒丘何氏又復序官於諸職之前¶
　以大司樂為司徒之教而司勛司士太史之屬皆入¶
　天官工作之事皆入冬官則略倣我朝制度矣至於¶
　近時有周禮剔偽之作又於諸職之文逐句刪合分¶
　别真偽奪彼與此矣夫周禮聖王經世大典其諸職¶
　之文諸官之序親出於周公之所裁定豈容一毫移¶
　易哉一壞於諸侯害已之惡遂合冬官於地官使大¶
<pb:KR2n0011_WYG_127-14a>¶
　典淆闕幸而漢儒傳習尚存古本也至宋俞氏再亂¶
　矣王丘呉何雖各自為書然諸職之文則未嘗更也¶
　至於剔偽圖釋之書則逐句逐字皆可去取更易矣¶
　是今之周禮雖存不過古人之事料隨人意見皆可¶
　為書也豈先王經世之典哉愚研精覃思為日既久¶
　似有得其要領乃敢㑹衆説而折其衷洗千年之晦¶
　蝕决諸儒之壅塞是故復遂人以下為冬官而六典¶
　備攷鄉遂以下為鄉官而位職明發在位之職與在¶
<pb:KR2n0011_WYG_127-14b>¶
　職之位而封建定推師保諫救之教而學校舉表宰¶
　夫鄉師遂師肆師士師以下為六十屬而三百六十¶
　之數定取司馬法以明井牧之制簡稽之法而軍制¶
　復辨九功非九職之税而賦歛之法明以九比為九¶
　等之稽上中下地有三類而授田征役之施舎審至¶
　於辨天地分合祀之非以明郊社禘嘗之義則質之¶
　胡氏之論推司樂三宫之制為古雲門大韶之樂則¶
　聞之師説此皆周禮之大綱周公之精意所在後世¶
<pb:KR2n0011_WYG_127-15a>¶
　所未明者敢竭鄙見作原以發明之其他先儒之論¶
　有可采如葉氏丘氏李氏鄭氏之類能推明大義者¶
　俱書於所釋之後與鄙原相錯非敢繁也俾聖經之¶
　大㫖敷暢闡明焉嘉靖丙午¶
　陸元輔曰晉安柯尚遷撰周禮全經釋原前列序二¶
　篇源流序論一篇六官目問四篇全經綱領十二條¶
　釋原凡例七條及先儒姓氏考天官二卷地官二卷¶
　春官三卷夏官秋官共三卷冬官一卷末附周禮通¶
<pb:KR2n0011_WYG_127-15b>¶
　論周禮通今續論各一卷¶
　黄虞稷曰尚遷字喬可長樂陽石山人¶
金氏(瑶/)周禮述注¶
　　六卷¶
　　　存¶
　瑶自序曰周禮周之禮乎曰非也因於殷殷之禮乎¶
　曰非也因於夏然則夏之禮矣曰虞之伯夷已典禮¶
　夷之禮又必有所因求其端其天之所秩而性有之¶
<pb:KR2n0011_WYG_127-16a>¶
　乎人之初生也蠢蠢蠕蠕若不見所謂禮者而禮之¶
　全體大用已含於中葢生不能無性性不能無情情¶
　不能無親疎厚薄貴賊而禮從生焉其既也文生焉¶
　又其既也文盛焉卒至於三百三千而猶莫可已是¶
　皆情之發有不容已者如是説者謂周尚文非也周¶
　焉能尚之也質敝而文興欲不尚之不可得也今觀¶
　之周禮上自王后公孤大夫士而下及衆庶莫非人¶
　也而莫不有禮也大而祭祀朝覲㑹同賔客軍旅喪¶
<pb:KR2n0011_WYG_127-16b>¶
　紀田役燕射獻貢頫聘小而交際辭令送迎進止揖¶
　讓登降授受拜答問對莫非事也而莫不有禮也近¶
　而宫寢殿庭國中四郊都鄙遠而六服又遠而四裔¶
　莫非王家所治地也而莫不有禮也廣大如天地而¶
　無所不包周匝如泰和元氣流行而無微不被縱横¶
　曲折不相參涉如春夏秋冬錯行而各有所歸明著¶
　易簡如日月之懸象造化之顯設而人皆可知可從¶
　大綱正於上萬目舉於下如乾坤定位而山川人物¶
<pb:KR2n0011_WYG_127-17a>¶
　鳥獸草木各適其性各足其分而莫知為之者浩乎¶
　其無畔岸茫乎其無端緒混乎其無滲漏而究其所¶
　歸不外乎立極一言而五典之教乃為之本其他若¶
　設官職叙禮治兵明刑興事攘攘籍籍雜然而有事¶
　者皆所以經綸其間以翼其至者也當是時也君臣¶
　上下合為一心王畿列國聨為一體中國要荒混為¶
　一家古人謂泰和在成周宇宙間猗與盛哉猗與盛¶
　哉此孔子所以有郁郁乎文之嘆而夢寐見焉卒不¶
<pb:KR2n0011_WYG_127-17b>¶
　得一小試有遺恨也予蚤嵗為博士弟子嘗剽五經¶
　之文以資進取而不説於禮記又求之儀禮亦然於¶
　是索周禮誦之見其首維王建國數句六官不易聳¶
　然異之曰大聖人之制作固如是其有本乎及省其¶
　中之所列則見其官有定職事有定制不襲於古而¶
　亦不悖於古不狥於時而亦不逆於時不溺乎情而¶
　亦不拂乎情復掩卷嘆曰至哉文乎體備文周義正¶
　辭嚴非其胸中藴有天下古今之度者曷足以及此¶
<pb:KR2n0011_WYG_127-18a>¶
　亟欲叩其門而入而阻於舉業未能也晚在林下時¶
　與諸子姓譚禮事慨然復有志焉檢之舊笥僅得漢¶
　鄭氏元呉氏明何氏三疏而二疏大抵襲鄭遂沿鄭¶
　疏求之日復一日漸覺有見與鄭别者因念曰是不¶
　可以不存乃隨其所見日紀之積十有三載遂成此¶
　編嗟夫周禮周公為周之書也雖封建郡縣井田税¶
　畝古今不同而大經大法千古一日周禮不列於學¶
　官何也漢人之附㑹累之也夫附㑹而為文正猶剪¶
<pb:KR2n0011_WYG_127-18b>¶
　裁而為花質與色雖肖而生理必别周禮之文流自¶
　心胸隨物而賦濃淡繁簡渾然天成附㑹之句悉出¶
　摹竊不乖於體則乖於義不乖於義則乖於情不乖¶
　於情則乖於辭予雖非作者然而揣摩之久紬繹之¶
　深遂覺此禮若自已出而外有所附真如贅疣一經¶
　吾目便可指摘如之何可以亂周禮方今聖天子在¶
　上以禮治天下天下方翹首盛周之治瑶不揣僭以¶
　是編請正於君子倘因是而得使此禮煥然復明於¶
<pb:KR2n0011_WYG_127-19a>¶
　世則豈惟吾道之幸而於國家之治亦未必無小補¶
　云¶
　黄虞稷曰瑶字徳温休寜人嘉靖中選貢生官廣西¶
　衛經歴¶
王氏(應電/)周禮傳¶
　　十卷¶
　　　存¶
　應電自序曰天地之道貞觀焉而變易者五行之氣¶
<pb:KR2n0011_WYG_127-19b>¶
　也日月之道貞明焉而徃来者所乘之機也帝王之¶
　道貞一焉而損益者所值之時也故五帝不同禮三¶
　王不相沿樂而其所以貞夫一者則萬古如一日蓋¶
　世有升降治法不與推移也周公之時何時也當殷¶
　之末造成之多難其憂患也深其防慮也周監於二¶
　代爰建六官各率其屬以倡九牧六官共聞其政六¶
　職修而天下太和萬物咸若今其綱條具在其人存¶
　則其政舉矣至其物必有則事必有司其作止有時¶
<pb:KR2n0011_WYG_127-20a>¶
　其措置有所君臣上下之交泰男女内外之交際禮¶
　之叙樂之和郁郁乎文前作者莫之先後作者莫之¶
　繼時焉而已後之學禮者我惑焉誦其文不究其用¶
　泥其名不揆諸道類以當世之弊政而釋先王之良¶
　法知其分不知其合見其異不見其同乃欲析其合¶
　同而化理者分𨽻以補冬官之缺紛紛臆見人自為¶
　書至於鹵莽求之不得其義妄生詆毁竊其糟粕用¶
　濟其私卒歸廢弛皆是書之罪人也應電既玩習有¶
<pb:KR2n0011_WYG_127-20b>¶
　年不質之注而質之經久之若有所㑹通者敬為傳¶
　詁先王制作幸而未墜者有是經在庶乎治有根柢¶
　得以取衷不失之太遠云爾嗚呼三百六十屬洋洋¶
　乎廣大而精宻師其意不師其迹用其意不用其名¶
　變而通之以盡利非英君碩輔孰能與於此董子有¶
　言少損周之文用夏之忠百世可知矣乃若天王后¶
　世子廟朝宫衛之秩君臣同體宇宙一家之情養氏¶
　治兵敷教治賢之方百職各正六官聯事之法宻於¶
<pb:KR2n0011_WYG_127-21a>¶
　理財而以義為利詳於㑹考而謹終如始五常並立¶
　而不遺七教兼陳而不悖是則與天地共為貞觀日¶
　月共為貞明者也徵古驗今推舊為新愚所傳者不¶
　在兹乎¶
　楊豫孫曰明齋王先生受業於魏恭簡公尤嗜周禮¶
　乃以其暇作傳壬子秋先生擕其書訪余神鼉山中¶
　遂獲縱觀因以考互諸家之注疏其同異大較相半¶
　蓋先生未嘗泥注疏也其最要者六官之相資四民¶
<pb:KR2n0011_WYG_127-21b>¶
　之相轄冬官之不補考工之不録及不㑹國服諸篇¶
　宛然覩聖人與其臣民之心相為融液而非有所狥¶
　至於六飲九穀屋粟夫征之類為時所急者皆能以¶
　百姓之欲破先儒之爭蓋先生之學得禮之本劉鄭¶
　之所不能傳者惟缺此耳嗟乎禮之不虛行也久矣¶
　周禮雖在孰得而用之哉今先生汲汲講求若可運¶
　掌於旦暮者亦以聖人雖徃而其心猶可見也¶
　羅洪先曰崑山王君明齋病周禮舊注未盡聖人之¶
<pb:KR2n0011_WYG_127-22a>¶
　㫖乃更覃研累十數寒暑凡為言三十餘萬其間原¶
　制度之由起究利害之所歸因顯而遂探其微即細¶
　而并釋其大推五官離合之故黜諸家脫誤之疑以¶
　為百世繼周而治者必出於此雖嘗稱舉師説而要¶
　其是非一斷以已甲寅秋挾冊南遊俾予訂正予遭¶
　多故不暇而君亦播遷戊午夏避暑蓮洞始獲卒業¶
　見其言如盤根樛枝附麗宛轉鑱鏤刻繡色理敷紛¶
　即令白虎諸儒肆其巧辨固莫能煽摇於中而淩駕¶
<pb:KR2n0011_WYG_127-22b>¶
　其上也予媿固僻時出詰難互有異同或言出旋為¶
　更易或持竟日不解凡三月而後忘言夫以王君十¶
　數寒暑之勤而予以三月之勤欲有異同宜在所不¶
　屑也其能有所訂正哉然欲求聖人之㫖者即君所¶
　言固已近矣¶
　黄虞稷曰應電字昭明崑山人師事魏挍善釋經翼¶
　傳者冬官補義天王㑹通學周禮法治地事宜握機¶
　經傳非周禮辨經傳正誤其目有七應電又著五經¶
<pb:KR2n0011_WYG_127-23a>¶
　繹佚不傳¶
周禮圖說¶
　　二卷¶
　　　存¶
　應電自序曰古稱左圖右書凡書所不能言者非圖¶
　無以彰其形圖所不能畵者亦非書無以盡其意此¶
　古人所以不偏廢也舊嘗有周禮圖矣如冕服則類¶
　為男女之形而章服仍不明井邑則類為大方隔而¶
<pb:KR2n0011_WYG_127-23b>¶
　溝洫仍不分然則奚以圖為哉作者不自知其非而¶
　觀者亦莫詰其弊皆不考經文之過也予因於經㫖¶
　中言所不能盡者述之如左理原於天文位(闕/)道行¶
　於地里職方綂紀於六官分合立極於都宫朝堂郊¶
　社宗廟以萃人心閭井伍兩以固邦本封土制禄以¶
　貴貴建學立師以育才命徳有冕服車旂討罪有軍¶
　旅田役復系之以説使治是經者一覽而知夫言外¶
　之意嗚呼昔人所載予多不録也今日所載昔皆未¶
<pb:KR2n0011_WYG_127-24a>¶
　有也觀者幸或補其未備云¶
學周禮法¶
　　一卷¶
　　　存¶
非周禮辨¶
　　一卷¶
　　　存¶
　應電自序曰非周禮者若林孝存何休輩不下數家¶
<pb:KR2n0011_WYG_127-24b>¶
　指摘瑕釁無如胡仁仲辨析精微無如季明徳移易¶
　周禮者若呉幼清俞夀翁王次㸃輩亦不下數家參¶
　互演繹集成後出莫如舒國裳以愚觀之胡氏謂太¶
　宰六十屬無一官完善其説淺陋未見有的然不可¶
　破才髙之人乍見不領略遂置不復思任意剖决雖¶
　欲自絶於經何損哉舒氏作序辨圖釋剔偽繼之定¶
　本夫聖人之書本明也而人自不明各以其意見為¶
　之更定初若快意似乎可觀回視作者精義其謬何¶
<pb:KR2n0011_WYG_127-25a>¶
　啻千里季氏大㫖惟執孟子一書以為權度然孟子¶
　之學識其大者使之當路則其施為必不泥周家之¶
　舊章况周禮行乎王國而非侯國之所通行其籍藏¶
　於六官孟子未嘗適周固不得而見其行於侯國者¶
　諸侯惡其害已而去其籍齊之姜移而為田晉之姬¶
　移而為魏舊法豈有存者哉愚既取三家之説為之¶
　辨釋因述所以差失之故冠於篇章覽者自知所擇¶
　云¶
<pb:KR2n0011_WYG_127-25b>¶
　¶
　¶
　¶
　¶
　¶
　¶
　¶
　經義考卷一百二十七¶
